[Промислові мережі та інтеграційні технології в автоматизованих системах](README.md). 12. [ВІДКРИТІ ТЕХНОЛОГІЇ ПРОГРАМНОЇ ІНТЕГРАЦІЇ В СЕРЕДОВИЩІ WINDOWS](12.md) 

## 12.1. Проблеми програмної інтеграції в інтегрованих автоматизованих системах

В першому розділі показана необхідність інтеграції між різними програмними засобами рівнів АСУТП та АСУП. Враховуючи визначені стандарти промислових мереж та незалежність сучасних програмних продуктів від апаратної платформи комп’ютерів, проблема апаратної сумісності між рівнями АСУТП та АСУП як правило не розглядається.

Однак зовсім інша ситуація склалася на ринку програмних засобів. Нагадаємо, програмне забезпечення інтегрованих автоматизованих систем управління на рівні АСУП можна умовно віднести до однієї з наступних груп:

-     універсальні та спеціалізовані СУБД;

-     системи рівня MES

-     системи рівня ERP;

-     офісне програмне забезпечення.

До програмних засобів на рівні АСУТП, що потребують інтеграції з іншими ПЗ можна віднести SCADA/HMI та спеціалізовані СУБД реального часу. Задача програмної інтеграції зводиться до забезпечення взаємозв’язку між програмами для їх узгодженої роботи, що приводить до необхідності створення інформаційного каналу між даними в цих програмах. 

На ринку програмних продуктів для автоматизованих систем не має єдиного стандарту для вирішення даної задачі. Великі компанії-розробники спеціалізованого ПЗ для промислової автоматизації впроваджують програмні пакети для різного рівня автоматизації, які порівняно легко інтегруються між собою. Крім високої вартості даних рішень, вони теж не вирішують всі необхідні задачі. Все це приводить до необхідності інтеграції різних програмних продуктів, розробники яких можуть навіть не знати про існування один одного. Таким чином крім проблем інформаційної та функціональної інтеграції виникає проблема програмної сумісності     

В розділах 12-14 розглядаються сучасні відкриті технології інтеграції між програмними засобами, які забезпечують вирішення задач доступу до даних іншої програми.



<-- 12. [ВІДКРИТІ ТЕХНОЛОГІЇ ПРОГРАМНОЇ ІНТЕГРАЦІЇ В СЕРЕДОВИЩІ WINDOWS](12.md) 

--> 12.2. [Функціонування ОС Window](12_2.md)  